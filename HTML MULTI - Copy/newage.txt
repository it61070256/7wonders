1.ชิเชนอิตซา (Chichén Itzá)
ศูนย์กลางสำคัญทางอารยธรรมในแทบทุกด้านของชนเผ่ามายาที่อาศัยอยู่ในประเทศเม็กซิโกช่วง ค.ศ. 600-1200 ถือเป็นชนเผ่าที่มีพัฒนาการด้านดาราศาสตร์ สถาปัตยกรรม ปรัชญา ฯลฯ ที่ทันสมัย และได้รับการยอมรับที่สุดในยุคศตวรรษที่ 10-15 ดังจะเห็นได้จากสถาปัตยกรรมต่างๆ ที่หลงเหลืออยู่ภายในเขตโบราณสถานชิเชนอิตซาที่ยิ่งใหญ่ และเปี่ยมไปด้วยมนต์ขลังของการก่อสร้างอันน่าทึ่ง ซึ่งคำว่าชิเชนอิตซา (Chichen Itza) ในภาษามายานั้นมีความหมายว่า ต้นทางแห่งความสุขของประชาชน โดยปัจจุบันพื้นที่ตรงนี้ถูกยกให้เป็นหนึ่งในเขตโบราณสถานทรงคุณค่าที่สุดชิ้นหนึ่งของโลก บนพื้นที่กว่า 64 ตารางกิโลเมตรนั้นมีทั้ง วิหารพีระมิด พระราชวัง หอดูดาว โรงอาบน้ำ ฯลฯ จนถูกยกให้เป็นพื้นที่ทางมรดกโลกที่สำคัญที่สุดแห่งหนึ่งของโลก
ปีที่สร้าง 600 AD
2.รูปปั้นพระเยซูคริสต์ (Christ the Redeemer)
อยู่บนยอดเขากอร์โกวาดู ในนครรีโอเดจาเนโร ประเทศบราซิล ได้รับการลงคะแนนเป็น 1 ใน 7 สิ่งมหัศจรรย์ของโลกยุคใหม่ และถือเป็นสัญญาลักษณ์ของนครรีโอเดจาเนโร และที่ยึดเหนี่ยวทางจิตใจของชาวคริสต์ในประเทศบราซิลทั้งหมด ทั้งยังเป็นแหล่งท่องเที่ยวยอดนิยมของเมือง เป็นรูปปั้นสูง 30 เมตร กว้าง 38 เมตร ( วัดจากปลายแขนซ้าย ถึงปลายแขนขวา ) มีน้ำหนัก 635 ตัน ตั้งอยู่บนจุดสูงสุดของยอดเขากอร์โกวาดูในอุทยานแห่งชาติทิจูคาในตำแหน่งที่สามารถมองเห็นมหานครรีโอเดจาเนโรได้ทั้งหมด ถือเป็นรูปปั้นพระเยซูคริสต์ขนาดใหญ่ที่สุดในโลก ที่ตั้งอยู่บนระดับความสูง 710 เมตร
ปีที่สร้าง 1931 AD 
3.มาชูปิกชู (Machu Picchu)
มาชู ปิกชู (Machu Picchu) เป็นซากเมืองโบราณของอารยธรรมอินคา อดีตนั้นเมืองแห่งนี้เข้าถึงได้ยาก มีความเร้นลับและมหัศจรรย์ เพราะตั้งอยู่บนภูเขาสูง อันเป็นภูเขาส่วนหนึ่งในแนวเทือกเขาแอนดีสที่สูงใหญ่ที่สุดในโลก มาชู ปิกชู สร้างขึ้นในช่วงศตวรรษที่ 15 เคยเป็นดินแดนที่มีความเจริญรุ่งเรืองในยุคที่อาณาจักรอินคาอยู่ในยุคเฟื่องฟู แต่เมื่ออาณาจักรอินคาต้องล่มสลายด้วยการขยายอำนาจของสเปน มาชู ปิกชู ก็ถูกทอดทิ้ง กลายเป็นเมืองสาบสูญไปในช่วงศตวรรษที่ 16 และได้กลับกลายมาเป็นแหล่งท่องเที่ยวในฝันของนักเดินทางจากทั่วโลกอีกครั้ง หลังจากการค้นพบโดย Hiram Bingham ในปี ค.ศ. 1911
ปีที่สร้าง 1450 AD 
4.กำแพงเมืองจีน (Great Wall of China)
กำแพงที่มีป้อมคั่นเป็นช่วง ๆ ของจีนสมัยโบราณ กำแพงส่วนใหญ่ที่ปรากฏในปัจจุบันสร้างขึ้นในสมัยราชวงศ์ฉิน ทั้งนี้เพื่อป้องกันการรุกรานจากพวกฮันส์ หรือชนเผ่าซยงหนู (Xiongnu)ที่เป็นไม้เบื่อไม้เมากับอารยธรรมจีนในยุคต้นๆ ตั้งแต่สมัยราชวงศ์โจว (ราว 400 ปีก่อนคริสตกาล) เนื่องจากจะเข้ามารุกรานจีนตามแนวชายแดนทางเหนือ ในสมัยราชวงค์ฉิน ได้สั่งให้สร้างกำแพงหมื่นลี้ตามชายแดน เพื่อป้องกันพวก ซยงหนู เข้ามารุกราน และพวกเติร์กจากทางเหนือ หลังจากนั้นยังมีการสร้างกำแพงต่ออีกหลายครั้งด้วยกันยิ่งทำให้กำแพงมีความยาวมากขึ้น
ปีที่สร้าง 700 BC
5.เปตรา (Petra)
สถานที่ท่องเที่ยวที่มีชื่อเสียงมากเป็นอันดับต้นๆของโลก นครหินแกะสลักโบราณที่ซ่อนตัวอย่างลึกลับในหุบเขา วาดี มูซา หรือ หุบเขาโมเสส ที่ตั้งอยู่ระหว่างทะเลสาบเดดซีกับทะเลอัคบาในประเทศ จอร์แดน นครนี้แต่เดิมนั้นเป็นนครแห่งการค้าขนาดใหญ่ซึ่งต่อมาถูกละทิ้งเป็นเวลานานกว่า 700 ปี จนเมื่อมีนักสำรวจชาวสวิตเซอร์แลนด์ โยฮันน์ ลุควิก บวร์กฮาร์ท เดินทางผ่านมาพบเห็นเข้าเมื่อปี พ.ศ. 2355 (ค.ศ. 1812) ซึ่งปัจจุบันได้กลายเป็นสัญลักษณ์ที่สำคัญและเป็นแหล่งท่องเที่ยวที่มีนักท่องเที่ยวเข้าชมมากที่สุดของประเทศจอร์แดน
ปีที่สร้าง 312 BC 
6.ทัชมาฮาล (Taj Mahal)
ทัชมาฮาลเป็นอาคารฝังศพสร้างด้วยหินอ่อนสีขาวงาช้าง ตั้งอยู่บนฝั่งแม่น้ำทางใต้ของแม่น้ำยมุนา ในเมืองอัคระ รัฐอุตตรประเทศ ประเทศอินเดีย ทับมาฮาลสร้างขึ้นโดยจักรพรรดิโมกุล จักรพรรดิชาห์ชะฮัน (ครองราชย์ 1628 ถึง 1658) เพื่อตั้งศพของพระสนมเอก มุมตาช มหัล และเป็นที่ตั้งพระศพของจักรพรรดิชาห์ชะฮันเอง ทัชมาฮาลประกอบด้วยตัวอาคารสุสาน, มัสยิด และเกสต์เฮาส์ รายล้อมด้วยสวน การก่อสร้างทัชมาฮาลสำเร็จสมบูรณ์ในปี 1643 แต่มีการก่อสร้างในเฟสอื่น ๆ ชองโครงการที่ดำเนินต่อไปอีกกว่า 10 ปี 
ปีที่สร้าง 1643 AD 
7.โคลอสเซียม(Colosseum) 
หนึ่งในสถานที่ท่องเที่ยวที่มีชื่อเสียงมากที่สุดของกรุงโรมประเทศอิตาลี เป็นสนามกีฬากลางแจ้งโบราณขนาดใหญ่ยักษ์ ใจกลางเมือง ที่นอกจากจะเคยเป็นสนามประลองอันทรงเกียรติที่โหดเหี้ยมแล้ว ยังได้รับการคัดเลือกจากองค์กร New 7 Wonders ให้เป็นหนึ่งในเจ็ดสิ่งมหัศจรรย์ของโลกอีกด้วย สนามกีฬาโบราณขนาดใหญ่แห่งนี้ถูกสร้างขึ้นในสมัยจักรพรรดิเวสเปเซี่ยนแห่งจักวรรดิโรมัน และได้สร้างแล้วเสร็จในสมัยจักรพรรดิไททัสในช่วงคริสต์ศตวรรษที่ 1 หรือราวๆ ปี ค.ศ. 80 โดยมีลักษณะเป็นอัฒจันทร์รูปวงกลมที่ก่อด้วยอิฐและหินทรายที่มีเส้นรอบวงประมาณ 527 เมตร สูงประมาณ 57 เมตร และสามารถบรรจุคนได้มากถึงประมาณ 50,000 คนเลยทีเดียว
ปีที่สร้าง 80 AD